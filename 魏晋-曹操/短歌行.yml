---
题目: 短歌行
朝代: 魏晋
作者: 曹操
诗词:
  - 对酒当歌，人生几何！譬如朝露，去日苦多。
  - 慨当以慷，忧思难忘。何以解忧？唯有杜康。
  - 青青子衿，悠悠我心。但为君故，沉吟至今。
  - 呦呦鹿鸣，食野之苹。我有嘉宾，鼓瑟吹笙。
  - 明明如月，何时可掇？忧从中来，不可断绝。
  - 越陌度阡，枉用相存。契阔谈讌，心念旧恩。
  - 月明星稀，乌鹊南飞。绕树三匝，何枝可依？
  - 山不厌高，海不厌深。周公吐哺，天下归心。
脚注:
  - 掇(duō)：摘取
